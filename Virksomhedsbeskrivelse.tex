\section{Virksomhedsbeskrivelse}
EqualSums er en relativt lille virksomhed der blev stiftet af Mikkel Elliott og Martin Skov Kristensen. Virksomheden beskæftiger sig med udvikling af online softwareløsninger til bogholderi og bogføring. Udover Mikkel og Martin er der en fast udviklerstab på 4 backend-udviklere og én frontendudvikler. Udover den faste stab er der pt. en konsulent, tre praktikanter og en studentermedarbejder. Udviklerstaben styres af en projektleder, der sørger for den interne koordination i udviklergruppen.

Af øvrige ansatte er der tre sælgere hvoraf en også fungerer som administrativ medarbejder. 

Ledelsen fremmer bevidst en uhøjtidelig tone i virksomheden, hvilket bl.a. ses ved, at hele virksomheden spiser frokost sammen, og oftest går en kortere tur herefter. Medarbejderne har også sækkestole og boksebold til rådighed, ligesom der også er kaffe ad libitum. Herudover er man til enhver tid velkommen til at medbringe kage.

Der er mere eller mindre frie mødetider, så længe man opnår 37 timer ugentligt, dette giver medarbejderne stor frihed til selv at vælge deres mødetider. 

Den oprindelige idé var, at virksomheden skulle tilbyde en hel vifte af softwareløsninger. Da man for alvor kom i gang med den første løsning, blev det dog vurderet, at dette produkt i sig selv kunne holde hele virksomheden beskæftiget. Derfor skiftede fokus til dette enkelte produkt, der idag er det EqualSums udvikler.

I salgsafdelingen bliver der i høj grad brugt Googles services til at holde styr på kontakter, kunder og dokumenter. Der bliver benyttet Google docs til dokumenter, kunder ligger i Google contacts, der automatisk synkroniseres med sælgernes mobiltelefoner, og i et regneark bliver der holdt styr på leads. Problemet er, at der ikke er noget der så at sige, binder alle disse steder sammen. Sælgerne bruger en stor del af dagen på at finde ud af hvem der skal kontaktes, opdatere oplysninger osv. De savner kort sagt et system der kan fungere som fælles samlingspunkt for alle disse services.